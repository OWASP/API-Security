# API1:2019 Broken Object Level Authorization

| Παράγοντες Απειλής (Threat agents) / Φορείς Επίθεσης (Attack vectors) | Αδυναμία Ασφαλείας (Security Weakness) | Επιπτώσεις (Impacts) |
| - | - | - |
| Εξαρτώνται από το API : Εκμεταλλευσιμότητα **3** | Επικράτηση (Prevalence) **3** : Ανιχνευσιμότητα **2** | Τεχνικές Επιπτώσεις **3** : Εξαρτώνται από την Επιχείρηση |
| Οι εισβολείς μπορούν να εκμεταλλευτούν τελικά σημεία προορισμού API (endpoints) που είναι ευάλωτα σε εσφαλμένη εξουσιοδότηση επιπέδου αντικειμένου (Broken Object Level Authorization), παραποιώντας το αναγνωριστικό ενός αντικειμένου (object ID) που αποστέλλεται εντός ενός αιτήματος (request). Αυτό μπορεί να οδηγήσει σε μη εξουσιοδοτημένη πρόσβαση σε ευαίσθητα δεδομένα. Αυτό το κενό ασφαλείας είναι εξαιρετικά κοινό σε εφαρμογές που βασίζονται σε API, επειδή ο διακομιστής (server) συνήθως δεν έχει γνώση της κατάστασης της εφαρμογής-πελάτη και, αντ' αυτού, βασίζεται σε παραμέτρους όπως τα αναγνωριστικά αντικειμένων, που αποστέλλονται από την εφαρμογή-πελάτη για να αποφασίσει σε ποια αντικείμενα θα έχει πρόσβαση. | Αυτή είναι η πιο κοινή και ιδιαίτερα αποτελεσματική επίθεση σε API. Οι μηχανισμοί εξουσιοδότησης και ελέγχου πρόσβασης στις σύγχρονες εφαρμογές είναι περίπλοκοι και ευρέως διαδεδομένοι. Ακόμα κι αν η εφαρμογή εφαρμόζει μια κατάλληλη υποδομή για ελέγχους εξουσιοδότησης, οι προγραμματιστές μπορεί να ξεχάσουν να χρησιμοποιήσουν αυτούς τους ελέγχους πριν παραχωρήσουν πρόσβαση σε ένα ευαίσθητο/διαβαθμισμένο αντικείμενο. Η ανίχνευση ελέγχου πρόσβασης συνήθως δεν υπόκειται σε αυτοματοποιημένους στατικούς ή δυναμικούς ελέγχους (static or dynamic testing). | Η μη εξουσιοδοτημένη πρόσβαση μπορεί να οδηγήσει σε αποκάλυψη δεδομένων σε μη εξουσιοδοτημένα μέρη, απώλεια δεδομένων ή παραποίηση δεδομένων. Η μη εξουσιοδοτημένη πρόσβαση σε αντικείμενα μπορεί επίσης να οδηγήσει τους επιτιθέμενους να αποκτήσουν πλήρη πρόσβαση του λογαριασμού ενός χρήστη (account takeover). |

## Πότε το API είναι ευάλωτο

Η εξουσιοδότηση επιπέδου αντικειμένου (Object Level Authorization) είναι ένας μηχανισμός ελέγχου πρόσβασης 
που συνήθως υλοποιείται σε επίπεδο κώδικα για να επιβεβαιώσει ότι ένας χρήστης 
μπορεί να έχει πρόσβαση μόνο σε αντικείμενα (objects) στα οποία θα έπρεπε να έχει πρόσβαση.

Κάθε τελικό σημείο προορισμού API (endpoint) που λαμβάνει ένα αναγνωριστικό ενός αντικειμένου (object ID) και εκτελεί 
οποιονδήποτε τύπο ενέργειας στο αντικείμενο, θα πρέπει να εφαρμόζει ελέγχους εξουσιοδότησης 
σε επίπεδο αντικειμένου. Οι έλεγχοι θα πρέπει να επικυρώνουν ότι ο συνδεδεμένος χρήστης 
έχει πρόσβαση για να εκτελέσει την απαιτούμενη ενέργεια στο ζητούμενο αντικείμενο.

Οι αποτυχίες σε αυτόν τον μηχανισμό συνήθως οδηγούν σε μη εξουσιοδοτημένη αποκάλυψη 
πληροφοριών, τροποποίηση ή καταστροφή όλων των δεδομένων.

## Παραδείγματα από Σενάρια Επίθεσης

### Σενάριο Επίθεσης #1

Μια πλατφόρμα ηλεκτρονικού εμπορίου για ηλεκτρονικά καταστήματα παρέχει μια σελίδα 
με τα διαγράμματα εσόδων για τα καταστήματα που φιλοξενεί. Επιθεωρώντας 
τα αιτήματα του προγράμματος περιήγησης (browser requests), ένας εισβολέας μπορεί να αναγνωρίσει τα 
τελικά σημεία προορισμού API (endpoints) που χρησιμοποιούνται ως πηγή δεδομένων για αυτά τα γραφήματα 
και το μοτίβο URL τους το οποίο είναι της μορφής: `/shops/{shopName}/revenue_data.json`. Χρησιμοποιώντας ένα άλλο 
τελικό σημείο προορισμού API (endpoint), ο εισβολέας λαμβάνει τη λίστα με όλα τα ονόματα καταστημάτων 
που φιλοξενούνται. Ο εισβολέας χρησιμοποιεί ένα απλό script, το οποίο διαχειρίζεται τα ονόματα στη λίστα, αντικαθιστώντας 
το `{shopName}` στη διεύθυνση URL. Με αυτό τον τρόπο αποκτά πρόσβαση στα δεδομένα πωλήσεων 
χιλιάδων καταστημάτων ηλεκτρονικού εμπορίου.

### Σενάριο Επίθεσης #2

Κατά την παρακολούθηση της κυκλοφορίας δικτύου μιας φορητής συσκευής, το ακόλουθο 
αίτημα HTTP `PATCH` τραβά την προσοχή ενός εισβολέα λόγω της παρουσίας μιας 
custom κεφαλίδας αιτήματος HTTP `X-User-Id: 54796`. Αντικαθιστώντας την 
τιμή `X-User-Id` με `54795`, ο εισβολέας λαμβάνει μια επιτυχημένη απάντηση HTTP 
και μπορεί να τροποποιήσει τα δεδομένα λογαριασμού άλλων χρηστών.

## Τρόπος Πρόληψης

* Δημιουργήστε έναν σωστό μηχανισμό εξουσιοδότησης που βασίζεται στις πολιτικές των χρηστών (user policies) και την ιεραρχία τους.
* Χρησιμοποιήστε έναν μηχανισμό εξουσιοδότησης σε κάθε συνάρτηση (function) που χρησιμοποιεί δεδομένα εισόδου από τη εφαρμογή-πελάτη (client) για να αποκτήσει πρόσβαση σε μια εγγραφή στη βάση δεδομένων. Ο μηχανισμός πρέπει να ελέγχει εάν ο συνδεδεμένος 
χρήστης έχει πρόσβαση να εκτελέσει την απαιτούμενη ενέργεια στην εγγραφή.
* Προτιμήστε να χρησιμοποιείτε τυχαίες και απρόβλεπτες τιμές ως GUID για τα 
αναγνωριστικά (object IDs) των εγγραφών.
* Γράψτε αυτοματοποιημένους ελέγχους (tests) για την αξιολόγηση του μηχανισμού εξουσιοδότησης. Μην βγάζετε στην παραγωγή (deploy) ευάλωτες αλλαγές που σπάνε τα tests.

## Αναφορές (References)

### Εξωτερικές Αναφορές

* [CWE-284: Improper Access Control][1]
* [CWE-285: Improper Authorization][2]
* [CWE-639: Authorization Bypass Through User-Controlled Key][3]

[1]: https://cwe.mitre.org/data/definitions/284.html
[2]: https://cwe.mitre.org/data/definitions/285.html
[3]: https://cwe.mitre.org/data/definitions/639.html
